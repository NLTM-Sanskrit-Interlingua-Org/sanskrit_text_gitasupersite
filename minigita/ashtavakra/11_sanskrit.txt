अष्टावक्र उवाच। भावाभावविकारश्च स्वभावादिति निश्चयी। निर्विकारो गतक्लेशः सुखेनैवोपशाम्यति।।11.1।।
ईश्वरः सर्वनिर्माता नेहान्य इति निश्चयी। अन्तर्गालितसर्वाशः शान्तः क्वापि न सज्जते।।11.2।।
आपदः सम्पदः काले दैवादेवेति निश्चयी। तृप्तः स्वस्थेन्द्रियो नित्यं न वाञ्छति न शोचति।।11.3।।
सुखदुःखे जन्ममृत्यू दैवादेवेति निश्चयी। साध्यादर्शी निरायासः कुर्वन्नपि न लिप्यते।।11.4।।
चिन्तया जायते दुःखं नान्यथेहेति निश्चयी। तया हीनः सुखी शान्तः सर्वत्र गलितस्पृहः।।11.5।।
नाहं देहो न मे देहो बोधो़ऽहमिति निश्चयी। कैवल्यमिवं संप्राप्तो न स्मरत्यकृतं कृतम्।।11.6।।
आब्रह्मस्तम्बपर्यन्तमहमेवेति निश्चयी। निर्विकल्पः शुचिः शान्तः प्राप्ताप्राप्तविनिर्वृतः।।11.7।।
नानाश्चर्यमिदं विश्वं न किञ्चिदिति निश्चयी। निर्वासनः स्फूर्तिमात्रो न किञ्चिदिव शाम्यति।।11.8।।
