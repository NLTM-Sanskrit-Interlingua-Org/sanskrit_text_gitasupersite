जनक उवाच। कायकृत्यासहः पूर्वं ततो वाग्विस्तरासहः। अथ चिन्तासहस्तस्मादेवमेवाहमास्थितः।।12.1।।
प्रीत्यभावेन शब्दादेरदृश्यत्वेन चात्मनः। विक्षेपैकाग्रहृदय एवमेवाहमास्थितः।।12.2।।
समाध्यासादिविक्षिप्तौ व्यवहारः समाधये। एवं विलोक्य नियममेवमेवाहमास्थितः।।12.3।।
हेयोपादेयविरहादेवं हर्षविषादयोः। अभावादद्य हे ब्रह्मन्नेवमेवाहमास्थितः।।12.4।।
आश्रमानाश्रमं ध्यानं चित्तस्वीकृतवर्जनम्। विकल्पं मम वीक्ष्यैतैरेवमेवाहमास्थितः।।12.5।।
कर्मानुष्ठानमज्ञानाद्यथैवोपरमस्तथा। बुध्वा सम्यगिदं तत्त्वमेवमेवाहमास्थितः।।12.6।।
अचिन्त्यं चिन्त्यमानोऽपि चिन्तारूपं भजत्यसौ। त्यक्तवा तद्भावनं तस्मादेवमेवाहमास्थितः।।12.7।।
एवमेव कृतं येन स कृतार्थो भेवदसौ। एवमेव स्वभावो यः स कृतार्थो भवेदसौ।।12.8।।
