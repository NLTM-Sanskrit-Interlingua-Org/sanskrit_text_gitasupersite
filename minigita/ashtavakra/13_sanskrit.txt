जनक उवाच। अकिञ्चनभवं स्वास्थ्यं कौपीनत्वेऽपि दुर्लभम्। त्यागादाने विहायास्मादहमासे यथासुखम्।।13.1।।
कुत्रापि खेदः कायस्य जिह्वा कुत्रापि खिद्यते। मनः कुत्रापि तत्त्यक्त्वा पुरुषार्थे स्थितः सुखम्।।13.2।।
कृतं किमपि नैव स्यादिति सञ्चिन्त्य तत्त्वतः। यदा यत् कर्तुमायाति तत्कृत्वासे यथासुखम्।।13.3।।
कर्मनैष्कर्म्यनिर्बन्धभावा देहस्थयोगिनः। संयोगायोगविरहादहमासे यथासुखम्।।13.4।।
अर्थानर्थौ न मे स्थित्या गत्या न शयनेन वा। तिष्ठन् गच्छन् स्वपन् तस्मादहमासे यथासुखम्।।13.5।।
स्वपतो नास्ति मे हानिः सिद्धिर्यत्नवतो न वा। नाशोल्लासौ विहायास्मादहमासे यथासुखम्।।13.6।।
सुखादिरूपानियमं भावेष्वालोक्य भूरिशः। शुभाशुभे विहायास्मादहमासे यथासुखम्।।13.7।।
