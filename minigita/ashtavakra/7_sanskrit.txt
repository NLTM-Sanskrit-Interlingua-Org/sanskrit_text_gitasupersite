जनक उवाच। मय्यनन्तमहाम्भोधौ विश्वपोत इतस्ततः। भ्रमति स्वान्तवातेन न ममास्त्यसहिष्णुता।।7.1।।
मय्यनन्तमहाम्भोधौ जगद्वीचिः स्वभावतः। उदेतु वास्तमायातु न मे वृद्धिर्न न क्षतिः।।7.2।।
मय्यनन्तमहाम्भोधौ विश्वं नाम विकल्पना। अतिशान्तो निराकार एतदेवाहमास्थितः।।7.3।।
नात्मा भावेषु नो भावस्तत्रानन्ते निरञ्जने। इत्यसक्तोऽस्पृहः शान्त एतदेवाहमास्थितः।।7.4।।
अहो चिन्मात्रमेवाहमिन्द्रजालोपमं जगत्। अतो मम कथं कुत्र हेयोपादेयकल्पना।।7.5।।
