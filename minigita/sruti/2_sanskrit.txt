मूकं करोति वाचालं पङ्गुं लङ्घयते गिरिम्। यत्कृपा तमहं वन्दे परमानन्दमाधवम्।।1।।
जय जयाजित जह्यगजङ्गमा    वृतिमजामुपनीतमृषागुणाम्। न हि भवन्तमृते प्रभवन्त्यमी    निगमगीतगुणार्णवता तव।।2।।
द्रुहिणवह्निरवीन्द्रमुखामरा    जगदिदं न भवेत्पृथगुत्थितम्। बहुमुखैरपि मंत्रगणैरज    स्त्वमुरुमूर्तिरतो विनिगद्यसे।।3।।
सकलवेदगणेरितसद्गुण    स्त्वमिति सर्वमनीषिजना रताः। त्वयि सुभद्रगुणश्रवणादिभि    स्तव पदस्मरणेन गतक्लमाः।।4।।
नरवपुः प्रतिपद्य यदि त्वयि    श्रवणवर्णनसंस्मरणादिभिः। नरहरे न भजन्ति नृणामिदं    दृतिवदुच्छ्वसितं विफलं ततः।।5।।
उदरादिषु यः पुंसां चिन्तितो मुनिवर्त्मभिः। हन्ति मृत्युभयं देवो हृद्गतं तमुपास्महे।।6।।
स्वनिर्मितेषु कार्येषु तारतम्यविवर्जितम्। सर्वानुस्यूतसन्मात्रं भगवन्तं भजामहे।।7।।
त्वदंशस्य ममेशान त्वन्मायाकृतबन्धनम्। त्वदङ्घ्रिसेवामादिश्य परानन्द निवर्तय।।8।।
त्वत्कथामृतपाथोधौ विहरन्तो महामुदः। कुर्वन्ति कृतिनः केचिच्चतुर्वर्गं तृणोपमम्।।9।।
त्वय्यात्मनि जगन्नाथे मन्मनो रमतामिह। कदा ममेदृशं जन्म मानुषं संभविष्यति।।10।।
चरणस्मरणं प्रेम्णा तव देव सुदुर्लभम्। यथा कथंचिन्नृहरे मम भूयादहर्निशम्।।11।।
क्वाहं बुद्धयादिसंरुद्धः क्व च भूमन्महस्तव। दीनबन्धो दयासिन्धो भक्तिं मे नृहरे दिश।।12।।
मिथ्यातर्कसुकर्कशेरितमहावादान्धकारान्तर भ्राम्यन्मन्दमतेरमन्दमहिमंस्त्वज्ज्ञानवर्त्मास्फुटम्। श्रीमन्माधव वामन त्रिनयन श्रीशङ्कर श्रीपते गोविन्देति मुदा वदन्मधुपते मुक्तः कदा स्यामहम्।।13।।
यत्सत्त्वतः सदा भाति जगदेतदसत्स्वतः। सदाभासमसत्यस्मिन् भगवन्तं भजाम तम्।।14।।
तपन्तु तापैः प्रपतन्तु पर्वता    दटन्तु तीर्थानि पठन्तु चागमान्। यजन्तु यागैर्विवदन्तु वादै    र्हरिं विना नैव मृतिं तरन्ति।।15।।
अनिन्द्रियोऽपि यो देवः सर्वकारकशक्तिधृक्। सर्वज्ञः सर्वकर्ता च सर्वसेव्यं नमामि तम्।।16।।
त्वदीक्षणवशक्षोभमायाबोधितकर्मभिः। जातान्संसरतः खिन्नान्नृहरे पाहि नः पितः।।17।।
अन्तर्यन्ता सर्वलोकस्य गीतः    श्रुत्या युक्त्या चैवमेवावसेयः। यः सर्वज्ञः सर्वशक्तिर्नृसिंहः    श्रीमन्तं तं चेतसैवावलम्बे।।18।।
यस्मिन्नुद्यद्विलयमपि यद्भाति विश्वं लयादौ जीवोपेतं गुरुकरुणया केवलात्मावबोधे। अत्यन्तान्तं व्रजति सहसा सिन्धुवत्सिन्धुमध्ये मध्ये चित्तं त्रिभुवनगुरुं भावये तं नृसिंहम्।।19।।
संसारचक्रक्रकचैर्विदीर्ण    मुदीर्णनानाभवतापतप्तम्। कथंचिदापन्नमिह प्रपन्नं    त्वमुद्धर श्रीनृहरे नृलोकम्।।20।।
यदा परानन्दगुरो भवत्पदे    पदं मनो मे भगव्लभेत। तदा निरस्ताखिलसाधनश्रमः    श्रयेय सौख्यं भवतः कृपातः।।21।।
भजतो हि भवान्साक्षात्परमानन्दचिद्घनः। आत्मैव किमतः कृत्यं तुच्छदारसुतादिभिः।।22।।
मुञ्चन्नङ्ग तदङ्गसङ्गमनिशं त्वामेव सञ्चिन्तयन् सन्तः सन्ति यतो यतो गतमदास्तानाश्रमानावसन्। नित्यं तन्मुखपङ्कजाद्विगलितत्वत्पुण्यगाथामृत स्रोतः संप्लवसंप्लुतो नरहरे न स्यामहं देहभृत्।।23।।
उद्भूतं भवतः सतोऽपि भुवनं सन्नैप सर्पः स्रजः कुर्वन्कार्यमपीह कूटकनकं वेदोऽपि नैवं परः। अद्वैतं तव सत्परं तु परमानन्दं पदं तन्मुदा वन्दे सुन्दरमिन्दिरानुत हरे मा मुञ्च मामानतम्।।24।।
मुकुटकुण्डलकङ्कणकिङ्किणी    परिणतं कनकं परमार्थतः। महदहङ्कृतिखप्रमुखं तथा    नरहरे न परं परमार्थतः।।25।।
नृत्यन्ती तव वीक्षणाङ्गणगता कालस्वभवादिभि र्भावान्सत्त्वरजस्तमोगुणमयानुन्मीलयन्ती बहून्। मामाक्रम्य पदा शिरस्यतिभरं संमर्दयन्त्यातुरं माया ते शरणं गतोऽस्मि नृहरे त्वामेव तां वारय।।26।।
दम्भन्यासमिषेण वञ्चितजनं भोगैकचिन्तातुरं संमुह्यन्तमहर्निशं विरचितोद्योगक्लमैराकुलम्। आज्ञालङ्घिनमज्ञमज्ञजनतासंमाननासन्मदं दीननाथ दयानिधान परमानन्द प्रभो पाहि माम्।।27।।
अवगमं तव मे दिश माधव    स्फुरति यन्न सुखासुखसङ्गमः। श्रवणवर्णनभावमथापि वा    न हि भवामि यथा विधिकिङ्करः।।28।।
द्युपतयो विदुरन्तमनन्त ते    न च भवान्नगिरः श्रुतिमौलयः। त्वयि फलन्ति यतो नम इत्यतो    जय जयेति भजे तव तत्पदम्।।29।।
सर्वश्रुतिशिरोरत्ननीराजितपदाम्बुजम्। भोगयोगप्रदं वन्दे माधवं कर्मिनम्रयोः।।30।।
